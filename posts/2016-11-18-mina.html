<section>
    <article>
        <header>
            <time>18. marraskuuta 2015</time>
            <h2>Minä</h2>
        </header>

        <p>
            Minä ajattelen. Sinä myös. Ajatukset tuntuvat henkilökohtaisilta. Sellaisilta, jotka olen ihan itse muodostanut, eikös niin.
        </p>

        <p>
            Jos mietin luovaa prosessiani, niin tosiasiassa lainaan, sovellan ja yhdistän sisältöä muista lähteistä. Kirjoista, puheista, dokumenteista. Muiden kokemuksia, mietteitä ja teorioita. Jalostan ne mössöksi.
        </p>

        <p>
            Mitä tapahtuisi, jos ainoastaan käsittelisin puhtaasti omia ajatuksiani? Kuinka paljon olen velkaa mietteistäni kollektiiville? Yksi ihminen ei kai voi millään ehtiä ajattelemaan tai opettelemaan jokaista asiaa. Tietotaito on yhteistä. Toivottavasti kasvatan pottia.
        </p>

        <p>
            Sukelletaan syvemmälle.
        </p>

        <p>
            Uskallanko luottaa siihen, että ajatukseni ovat minun?
        </p>

        <p>
            Tuntuvat omilta, mutta mistähän ovat tulleet. Muistini todennäköisesti huijaa. Liekö yksikään omalta tuntuva ajatus alkuperäinen?
        </p>

        <p>
            Tämä ajatuspolku saa idean alkuperän henkilöittämisen ontumaan. Pienin ajatushautomo taitaa yksilön sijaan olla jotain laajempaa. Rakenna tässä nyt henkilöbrändiä ja erotu massasta, kun ilman sitä massaa ei olisi ajatuksia, joilla erottautua. Perhana.
        </p>

        <p>
            Herää kiitollisuus. Siitä, että ihmiset koostavat ja jakavat tietoaan.
        </p>
    </article>
</section>
