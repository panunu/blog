<section>
    <article id="absoluuttiset-totuudet">
        <header>
            <time>2. marraskuuta 2015</time>
            <h2>Absoluuttiset totuudet</h2>
        </header>

        <p>
            Absoluuttiset totuudet. Ah, niin kovin suosittuja kontekstista riippumatta. “Näin asia on, piste”. Joskus homma sattuu toimimaan kyseisellä lähestymistavalla, mutta ei välttämättä johda parhaaseen lopputulokseen. Yksi totuus on tylsä.
        </p>

        <p>
            Moni nykyisistä asioista, toimintatavoista tai standardeista, joista emme osaa päästää irti, eivät aina perustu järkeilyyn tai logiikkaan. Joskus kurkistus taaksepäin voi olla pysäyttävä. Normeiksi muodostuneiden valintojen taustalla voivat olla negatiiviset tunteet, historian sanelemat rajoitteet tai jopa virheet. Valtataistelut, reikäkortit, hutiloiden tekeminen.
        </p>

        <p>
            Vaikuttaa siltä, että mitä merkityksettömämpi asia, sen kovemmin siitä pidetään meteliä. Unohdamme kokonaiskuvan ja mikro-optimoimme. Ehkä mitättömiin asioihin on helpompi kohdistaa huomiota ja siten ottaa kantaa?
        </p>

        <p>
            Elämänkatsomukseeni sopii oivallus siitä, että aikaisemmin muodostamamme teoriat ovat olleet vääriä. Ajan saatossa olemme korvanneet ne uusilla. Ottaen huomioon kuinka usein olemme olleet väärässä, millä todennäköisyydellä nykyiset teoriat ovat täysin oikeita? Silti moni uskoo järkkymättömästi mustavalkoisiin faktoihin. Siksi “myyttinen tosiasia” on mielestäni hieno käsite.
        </p>

        <p>
            Melkein käsi kädessa faktan kanssa kulkee “itsestäänselvyys”. Itsestäänselvyys ei ole absoluuttisesti sama kaikille, vaan se perustuu jokaisen kokemuksiin, näkemyksiin ja uskomuksiin. “Emme näe asioita sellaisena kuin ne ovat, vaan sellaisena kuin me olemme”, on joskus sanottu. Erilaisten ihmistaivalten itsestäänselvyydet saattavat poiketa radikaalisti toisistaan, mikä voi valitettavasti johtaa konflikteihin. Varsinkin silloin, jos kumpikaan osapuoli ei ole valmis joustamaan omista käsityksistään. Onko siis kulkemasi polku ollut sellainen, että näkemys sinulle itsestäänselvästä ratkaisusta on oikein?
        </p>

        <p>
            Nykyinen tietomme. Uskomuksia ja parhaita arvauksia.
        </p>

        <footer>
            <ul>
                <li>This Explains Everything, John Brockman</li>
                <li>Dave Gray, puhujana Tomorrow-konferenssissa 2015</li>
                <li>JavaScript: The Good Parts, Douglas Crockford</li>
            </ul>
        </footer>
    </article>
</section>